<html><head>
<meta http-equiv="content-type" content="text/html; charset=UTF-8">
<meta name="DC.Language" content="it">
<title>Partito Comunista di Spagna (ricostituito)</title>
<link rel="stylesheet" href="../stilo-1.css" type="text/css">
</head><body>

<h1>REIMPOSTAZIONE STRATEGICA O LIQUIDAZIONE?</h1>
<H4>Comitato Centrale del PCE(r) 
<BR>giugno, 1992</H4>

<P>In una dichiarazione sottoscritta il 10 aprile scorso, l'organizzazione tedesca Rote Armee Fraktion (RAF) annunciava la cessazione della sua attivit&agrave; armata nei seguenti termini: <EM>Sospenderemo gli attacchi contro rappresentanti di spicco dell'economia e dello Stato per favorire il processo ora necessario</EM>. In questo modo, questa organizzazione rispondeva alla proposta, lanciata nel gennaio dello stesso anno dal Ministero della Giustizia, di mettere in libert&agrave; i prigionieri politici gravemente ammalati e quelli che sono da pi&ugrave; tempo in carcere (alla condizione -non dichiarata in forma pubblica e aperta- che questi rinuncino espressamente all'uso della violenza e si ponga fine alla lotta armata), e chiedeva l'immediata scarcerazione dei suddetti prigionieri e il raggruppamento degli altri fino alla loro totale liberazione.

<P>La RAF si chiede nel suo comunicato <EM>se lo Stato accetter&agrave; di aprire uno spazio per soluzioni politiche</EM> al problema della violenza e degli altri conflitti sociali sorti in Germania. E aggiunge: <EM>per parte nostra, con la cessazione dell'escalation del conflitto, ora abbiamo fatto un passo per consentire l'apertura di questo spazio politico. Adesso bisogna vedere come, per parte sua, proceder&agrave; lo Stato</EM>. La dichiarazione conclude con la minaccia di riprendere le azioni armate se lo Stato continuer&agrave; con la stessa politica repressiva: <EM>Se annientano con la loro azione repressiva e di sterminio coloro che prendono in mano questo processo e continuano perci&ograve; a fare la guerra contro chi sta in basso, considereremo terminata la fase di cessazione delle ostilit&agrave; e non staremo a guardare passivamente. Di conseguenza, se non lasceranno vivere, insieme a noi, tutti coloro che lottano per una societ&agrave; pi&ugrave; umana, allora devono sapere che nemmeno le loro &eacute;lites potranno vivere. Anche se non &egrave; nostro interesse, alla guerra si pu&ograve; rispondere solo con la guerra</EM>.

<P>Questa nuova posizione della RAF si fonda sul fatto che la loro linea d'azione, basata sul cosiddetto <EM>Fronte della guerriglia dell'Europa Occidentale</EM>, &egrave; fallita. <EM>Dovevamo prendere atto - affermano - che l'idea di creare una breccia per la liberazione nella lotta comune internazionale non ha preso piede</EM>. La loro riflessione autocritica si estende ad altri aspetti che pi&ugrave; hanno caratterizzato la loro attivit&agrave; politico-militare: <EM>facendo politica come l'abbiamo fatta prima del 1989 -anno in cui, a quanto affermano, ha avuto inizio il processo che ha portato a questa nuova presa di posizione - non ci siamo rafforzati ma indeboliti </EM>[...]<EM> Valutiamo come un errore fondamentale l'aver prestato troppo poca attenzione ad altri che si sono anch'essi ribellati qui, e nessuna attenzione a coloro che non l'hanno fatto </EM>[...]<EM> Abbiamo visto chiaramente </EM>[...]<EM> che le cose non possono andare avanti cos&igrave; </EM>[...]<EM> Abbiamo ridotto la nostra politica quasi esclusivamente ad attacchi contro le strategie degli imperialisti ed &egrave; mancata la ricerca di obiettivi reali immediati, di come pu&ograve; iniziare ad esistere qui e da subito un'alternativa sociale </EM>[...]<EM> Per le nostre esperienze e per le discussioni fatte con i compagni e le compagne su tutte queste questioni, per noi oggi &egrave; chiaro che la guerriglia non pu&ograve; essere il centro di questo processo di costruzione</EM>. Per tutte queste ragioni la RAF arriva alla conclusione che &egrave; necessario <EM>riflettere sugli errori che abbiamo fatto</EM> e cercare <EM>nuove definizioni</EM> politiche.

<P>La dichiarazione della RAF ha provocato una certa confusione nel movimento rivoluzionario europeo, e in particolar modo in Germania. A ci&ograve; ha senza dubbio contribuito il modo confuso -peraltro gi&agrave; abituale nei comunicati della RAF- in cui &egrave; stata esposta questa dichiarazione, che vorrebbe essere ambigua, ma che per noi, invece, non lo &egrave; affatto. Come &egrave; noto, ormai da diverso tempo eravamo in polemica con la RAF, perch&egrave;, per parte nostra, criticavamo le loro concezioni sbagliate e il loro modo equivoco d'impostare la lotta contro l'imperialismo, cosa che ora la RAF, nel suo bilancio autocritico, in certo qual modo riconosce. Per tutto ci&ograve;, proprio come abbiamo fatto durante il dibattito mantenuto con loro in passato, riteniamo un dovere internazionalista -in primo luogo verso i compagni tedeschi- pronunciarci di nuovo su questo passo falso che hanno appena fatto.

<P>E' evidente che l'iniziativa del Ministero della Giustizia risponde all'interesse della grande borghesia tedesca di mettere fine quanto prima non solo a pi&ugrave; di vent'anni di lotta armata, ma ad ogni alternativa di resistenza suscettibile di trasformarsi in un punto di riferimento per le masse nell'attuale situazione di crisi generale del sistema capitalista. A questo interesse non sono estranei i problemi economici, sociali e politici che devono affrontare i monopolisti tedeschi n&eacute;, pi&ugrave; concretamente, l'aumento dello scontento popolare -soprattutto nelle regioni dell'ex DDR- problemi che possono aggravarsi ulteriormente a brevissimo termine in conseguenza dell'approfondirsi della crisi economica, del crescente interventismo dello Stato tedesco sul piano internazionale e del pi&ugrave; che probabile scontro interimperialista. Non &egrave; affatto strano, quindi, che davanti a tali prospettive il governo tedesco abbia gettato l'amo alla RAF, approfittando della sua attuale debolezza, del vicolo cieco in cui si trova e del ruolo centrale che essa assegna ai prigionieri politici nel movimento. Per questo ci sembra un terribile errore la tregua dichiarata dalla RAF, poich&eacute;, visti i termini in cui &egrave; stata stabilita e l'assenza di una linea polit