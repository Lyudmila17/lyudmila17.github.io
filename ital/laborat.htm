<html>
<head>
<title>Partito Comunista di Spagna (ricostituito)</title>
<LINK REL=stylesheet HREF="../stilo-1.css" TYPE="text/css">
</head>
<BODY>

<h1 style="font-size:26px">Solidariet&agrave; ai militanti del PCE(r) e dei GRAPO detenuti in Francia alla vigilia dell’inizio del loro processo</H1>

<H4>Laboratorio Marxista
<BR>Italia, giugno 2003</H4>

<img src="../dibu/reja-4.jpg" width="209" height="306" hspace="15" align="left">

Il prossimo 12 giugno inizia a Parigi il processo ai militanti del PCE(r) 
(Partido Comunista de Espana - reconstituido) e dei GRAPO (Grupos de 
Resistencia Antifascista Primero de Octubre). 

<P>A queste compagne e a questi compagni - che lo stato imperialista spagnolo e 
francese definiscono <EM>terroristi</EM> e che noi riconosciamo come comunisti e 
antimperialisti - rivolgiamo il nostro abbraccio e il nostro saluto 
solidale, nonch&eacute; l’auspicio affinch&eacute; il processo di rovesci, nelle sue 
conclusioni, contro coloro che lo hanno arbitrariamente istruito. 
 
<P>L’attacco che Francia e Spagna hanno portato negli ultimi 3 anni contro i 
comunisti rivoluzionari spagnoli &egrave; stato un attacco duro, un attacco 
finalizzato a liquidare organizzazioni rivoluzionarie attive da moltissimi 
anni (il PCE(r) &egrave; stato fondato in epoca <EM>franchista</EM> nel 1975). 

<P>Deve essere nostro obbiettivo far fallire in ogni modo questo tentativo di 
liquidazione attraverso, innanzitutto, lo sviluppo della solidariet&agrave; di 
classe con i compagni e le compagne oggetto di persecuzione politica. 
 
<P>Molti compagni parlano di un progressivo inasprimento dell’azione repressiva 
della borghesia imperialista nei confronti del movimenti di opposizione 
politica e sociale. E’ parzialmente vero che esiste questo inasprimento - 
che peraltro rappresenta un sintomo della crescita molecolare dell’ 
opposizione di classe alle politiche antipopolari che la crisi economica e 
politica dell’imperialismo rende sempre pi&ugrave; pesanti ed aggressive, fino alla 
guerra imperialista che, con la scusa della <EM>guerra al terrorismo</EM> scatenata 
dopo l’attacco alle torri gemelle dell’11 settembre, tende a diventare un 
dato permanente della attuale fase politica internazionale.

<P>Ma l’azione repressiva e preventiva, di massa e selettiva, dello stato 
imperialista &egrave; sempre esistita. 

<P>C’era prima dell’11 settembre e ci sar&agrave; anche dopo. Semmai, dopo l’11 
settembre, la borghesia imperialista tenta di sferrare un attacco ancora pi&ugrave; 
duro e spera di poter contare, nella sua opera di isolamento e di 
persecuzione dei militanti rivoluzionari, sulla collaborazione attiva delle 
masse popolari dei paesi imperialisti, collaborazione a cui vengono 
sistematicamente spinte dai sindacati gialli e dai partiti della <EM>sinistra</EM> 
di regime e senza la quale &egrave; impossibile per la borghesia stroncare la 
resistenza del movimento comunista al tentativo del suo annientamento. 

<P>In Italia i sempre pi&ugrave; veementi attacchi di Berlusconi e della sua cricca 
<EM>contro i comunisti</EM> vengono generalmente sottovalutati per il fatto di 
essere portati in modo apparentemente ridicolo e rivolti a personaggi che 
con i comunisti, in effetti, non hanno niente a che fare. 

<P>Ma la repressione ha sempre bisogno del massimo consenso per non produrre 
effetti opposti di ribellione e di resistenza. E per creare questo consenso 
gli imperialisti coltivano il terreno dell’anti-comunismo in modo che i loro 
attacchi concreti, attuali e soprattutto futuri (che certo non verranno 
indirizzati verso la <EM>sinistra</EM> di regime, ma contro il movimento 
rivoluzionario) possano trovare terreno fertile anche tra le masse. 

<P>Di conseguenza, il nostro impegno e quello di tutto il movimento di 
resistenza antifascista e antimperialista deve essere orientato nella 
direzione opposta, cio&egrave; nella costruzione delle condizioni della pi&ugrave; vasta 
solidariet&agrave; militante e di classe, una solidariet&agrave; e un mutuo soccorso che 
non possono essere subordinati all’approvazione delle reciproche strategie 
politiche. 

<P>Il terreno della lotta politica e quello della solidariet&agrave; di classe non 
possono sovrapporsi meccanicamente all’interno del movimento rivoluzionario, 
pena il mancato raggiungimento di un obbiettivo fondamentale per tutto 
questo movimento e cio&egrave; la garanzia della massima agibilit&agrave; politica nei 
luoghi di lavoro, nelle scuole, nel territorio. 
 
<P>Le divisioni sul terreno della solidariet&agrave; sono talvolta ancora pi&ugrave; dannose 
di quelle che esistono sul terreno della strategia politica perch&eacute; 
consentono alla borghesia di avere un campo sul quale colpire due volte: una 
prima volta con le misure repressive, una seconda volta con gli effetti di 
divisione e di ulteriore frammentazione politica che queste misure producono 
in termini di <EM>dissociazione a catena</EM> ed anche di <EM>dissociazione 
preventiva</EM>.

<P>Se invece quello della lotta contro la repressione e della solidariet&agrave; di 
classe fosse un terreno di unit&agrave; e di forza del movimento rivoluzionario, 
allora probabilmente la borghesia colpirebbe con minore frequenza e con 
minore violenza, proprio per non alimentare questa unit&agrave; e questa forza. 
 
<P>Concludiamo questo saluto con una frase che abbiamo dedicato ai prigionieri 
politici e ai militanti caduti sotto i colpi della repressione e che 
vogliamo dedicare anche ai compagni e alle compagne sotto processo in 
Francia e ai rivoluzionari prigionieri nelle carceri imperialiste di tutto 
il mondo, senza dimenticare chi &egrave; stato ed &egrave; torturato ed assassinato dal 
potere per il solo fatto di aver lottato e di lottare affinch&eacute; il proprio 
sogno di liberazione avesse testa, cuore e braccia per diventare realt&agrave;. 
 
<P><EM>Onore ai combattenti di ogni epoca caduti nella lotta. 
Per non dimenticare chi ha pagato con il carcere, con l’esilio, con la vita, 
la propria sete di giustizia, di verit&agrave;, di libert&agrave;. 
Nel nostro cuore, fino alla vittoria</EM>. 
 
<H4>Le compagne e i compagni del Laboratorio Marxista
<BR>Italia, giugno 2003

</BODY>
</HTML>
