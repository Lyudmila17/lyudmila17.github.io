<html><head>
<meta http-equiv="Content-Type" content="text/html;charset=utf-8">
<meta name="DC.Language" content="eu">
<meta name="DC.Title" content="Elkarrizketa camarada Arenas PCE(r)ko idazkari nagusia">
<title>Elkarrizketa camarada Arenas PCE(r)ko idazkari nagusia</title>
<LINK REL=stylesheet HREF="../stilo-1.css" TYPE="text/css">
</head><BODY>

<H1>&lsquo;Komunismoak etorkizun galanta duela iruditzen zait&rsquo;
<BR>Elkarrizketa camarada Arenas PCE(r)ko idazkari nagusia</H1>


<H4><A HREF="http://www.nabarra.com">Nabarra, Euskal Herriko kultur eta gizarte hilabetekaria</A>
<BR>78. zka., 2007ko iraila</H4>

<P>Gure herrian gatazka politikoen arloan eskarmentu handia dugun arren, esperientzia jakin batzuk nabar iritsi zaizkigu, informazio ezaren iluntasunetik atera ezinda bezala. Horren adibide da PCE(r) espainiarraren historia. 70eko hamarkadan sortu zenetik idazkari nagusi bakarra izan du: Manuel Pérez Martínez <EM>Camarada Arenas</EM>, eta bere alderdiaren patu berbera jasan du. Alcala-Mecoko gela ilunetik bere alderdiaren historiaz, komunismoaren nazioarteko bilakaeraz, beti izan dituzten dogmatismo salaketez, GRAPOrekin dituzten harremanez eta antzekoez aritu zaigu. Europa barna beste kamarada batzuek izandako loria bera dastatu ez badu ere, baikor agertu zaigu.</p>

<BLOCKQUOTE>PCE(r)-ren Idazkari Nagusia zara 1975ean sortu zenetik, zergatik eta zein baldintzatan sortu zenuten alderdia?</BLOCKQUOTE>

<p>Alderdia berrosatu egin genuen aurretik suntsitu egin zutelako. Argi zegoen Carrillok bidean jarritako berradiskidetze nazionaleko politikak Alderdi Komunista betirako suntsitze bidean jarri zuela. Banatze ugari egon ziren, hainbat unetan, eta horrek eragina izan zuen alderdian zegoen hainbatek, horien artean ni, carrillismoari aurre egiteko korronte kritikoa sortzeko orduan.</p>

<p>Baldintza berezi horietan alderdia berreraikitzea erabaki genuen. Erregimenari denbora gutxi geratzen zitzaiola bistakoa zen eta 1975eko ekainean kongresua egin genuen.</p>

<p>Alderdia ez zen mahai baten inguruan berreraiki, aurretik eginiko lana dago bertan -OMLEk, Marxista Leninista Espainiarren Era­kundeak, zazpi urtez eginiko lana esaterako-, hainbat ekimen eta eztabaida izan zen, testuen garapena, eta bertan baldintza nagusiak sortu ziren, alor politikoan, ideologikoan eta organikoan. Prozesu konplexua izan zen, azalpen ugari emateko modukoa, baina labu­rrean horrela izan zen.</p>


<BLOCKQUOTE>Nola bizi izan zenuen 70eko hamarkadaren amaiera aldera
izandako amnistia?</BLOCKQUOTE>

<p>Moncloako itun famatua egin zen egunean bertan espetxeratu egin ninduten ni, Segurtasun Zuzendaritza Nagusian egun mordo bat pasa eta gero. Bertan pairatu nuena imajina dezakezue. Caraban­chelgo espetxera eraman gintuzten eta, bertara sartzen ari ginela, galdeketetan txikitu egin ninduten polizietako bat hurbildu zitzaidan eta honokoa esan zidan: <EM>Alderdi guztiek itun bat sinatu berri dute. Espetxean ustelduko zarete</EM>. Horixe izan zen ituna.</p>

<p>Gure militanteei jazarri egin diete eta egingo diete, erreprimitu eta espetxean sartuko dituzte. Baldintza horietan, legalitatean oso lan txikia egin daiteke. Kontuz, horrek ez du esan nahi lan legala po­sible izan den lekuetan, Euskal Herria kasu, hori egin behar ez de­nik eta hori defendatu behar ez denik. Hori oso garrantzitsua iruditzen zait. Etorkizunean zer gertatzen den ikusiko dugu. Kontua da gu ez garela anarkistak, ez gaude printzipioz boikotaren alde, lan politiko zabalaren aldekoak gara, baita dauden aukera legal guztiak baliatzearen aldekoak ere. Zera gertatzen da, guri ez digutela aukera hori ematen.</p>



<BLOCKQUOTE>Ondoren eginiko ibilbidea dogmatiko sa­marra dela aurpegiratu izan dizuete. Zer diozu horri buruz?</BLOCKQUOTE>

<p>Horretarako, dogmatismoa zer den argitu beharko genuke lehenengo. Edozein alderdi politiko, pertsona edo talderi lepo­ratzen ahal diogu dogmatiko iza tea. Askotan dogmak printzipioekin nahasten ditugu. Gu oso jende irekia gara, carrillismoarekikoak hautsi bagenituen antidogmatismoari etengabe erreparatzen ziote­lako hautsi genituen. Diskurtso horren atzean osagai kontrairaultzaileak zeudela ikusi genuen eta hori salatu beharra zegoen, mugimendua eraman nahi zuten toki­ra ez eramateko.</p>

<p>Salaketa horri uko egiten diot eta, nire ustez, praktika da mugimendu, alderdi edo pertsona bat dogmatikoa den zehazteko modurik onena. praktikanjustu kontrakoa garela argi utzi dugu. Dogmatikoak gara askatasun demokratikoa eta langileen eskubide politikoak eta sozialak defendatzeagatik Euskal Herriaren, Galizaren eta Catalunyaren autodeterminazio eskubidea barne? Horregatik dogmatikoak gara? Estatuaren botereek zuzenean burutu zuten erreforma salatzeagatik dogmatikoak al gara? Dogmatikoak al gara marxismo aren eta leninismo aren oinarrizko printzipioak defendatzen ditugulako? Hori horrela bada, baietz esan beharko dugu, dogmatikoak garela eta horrelaxe jarraituko dugula.</p>



<BLOCKQUOTE>Beraz, irekiak zarete, baina printzipio batzuk errespetatuz. Printzipioak errespeta­tzen ez badira, hori oportunismoa al da?</BLOCKQUOTE>

<p>Zalantzarik gabe. Arazoa ez da horrenbeste komunisten, marxista-leninisten, dog­matismoa. Arazoa errebisionismoan datza. Horrek estali eta itxuraldatu du guztia. Hori da nabarmendu beharra dagoena. Jakina, dogmatismo arazoak izan dira. Egon dira eta egongo dira; une bakoitzean ara­zo nagusia zein den zehaztu behar da eta, nire aburuz, arazoa ez da dogmatismoa izan, baizik eta oportunismoa eta errebisionismoa.</p>



<BLOCKQUOTE>Ezker soziologikoan dagoen iritzi nagusia sozialismo erreala deituriko horrek kale egin zuela da, iraungi den sistema garaitua dela. Bitartean XXI. mendeko sozialismoa bezalako kontzeptuek indarra hartu dute. Berritu ala hil?</BLOCKQUOTE>

<p>Oso konplexua da hori eta ñabardura ugari jar daitezke. Leninek askotan ohar­tarazi zuen aukera horretaz, beraz ezin harritu ondoren horixe gertatu bazen.</p>

<p>Korronte historikoak beti aurrera egiten badu ere, historiaren gurpil famatuak batzuetan atzera egiten du. Iraultza burgesak horren adibide dira. Iraultza burgesek ez zuten arrakasta egun batetik bestera lortu: hainbat mende pasa ziren burgesia feu­dalismoari gailendu zitzaionerako. Egun indarrean dagoen legea da hori.</p>

<p>Komunismoak porrot egin baino gehiago errebisionismoaren porrota izan dela esango nuke, eta hor ez dago irteerarik. Komunismoak etorkizun galanta duela iru­ditzen zait, inperialismoa oraindik hortxe dagoelako eta bere krisia sekula baino sa­konagoa delako bederen. Kapitalismoa bereak eta bi egiten ari den bitartean komu­nismoa krisian dagoela esatea porroterako bermea da. Sekula baino gehiago esaldi hutsala dela esango nuke.</p>

<p>XXI. mendeko sozialismoari dagokio­nez, hortik zehar dauden testuak ikusi be­harra dago eta ustez sozialismoaren alde egiten duten ideia horiek ongi aztertu.</p>



<BLOCKQUOTE>Venezuela izan al daiteke horren adibide bat?</BLOCKQUOTE>

<p>Adibide ona da ezbairik gabe. Nire ustez, horren atzean mugimendu nazionalista dago, yankien aurka denez justifikazio izan dezakeen arren.</p>

<p>Nire ikuspuntutik, bere barnean edozer sartzen duen mugimendu espontaneista izan daiteke hori eta demagogotxo batzuek pagotxa izan dezakete bertan. Ez dut uste hori baino urrunago joango denik.</p>

<p>Egia da hutsune bat betetzen ari dela. Egun apenas dago alderdi edo mugimendu iraultzailerik. Agerikoa da esperientzia batzuek izan duten porrota. Behar horiek hor daude eta aipatzen duzun mugimendua justifika dezakete. Hala ere, gauza bat da hasiera eta bestea amaiera eta mugimendu hori sozialismora iritsiko ez dela deritzot, ezta inperialismoaren aurrean independentzia izatera ere.</p>

<p>Benetan sozialismorantz bideratu nahi badugu, mende honetan ez bada hurrengoan, teoria zientifiko baten bidez egin beharko da eta, nire aburuz, hori soilik marxismoak eskain dezake: alderdi iraultzaile bat, batua, diziplinatua, programa duena, eta ideia argiak. Hori ez dut inon ikusten. Horrek ez du esan nahi haien jarrera salagarria iruditzen zaigunik, edo erreakzio­nariotzat jotzen ditugunik.</p>



<BLOCKQUOTE>2000. urtean PCE(r)-ren ia zuzendaritza osoa atxilotu zuten Frantzian. Zuk hogei urte ze­neramatzan klandestinitatean eta epaiketan gaizkile taldekoak izateagatik zigortu zintuzten. Estatu espainiarrean ez al dago legalitatean lan egiteko bermerik?</BLOCKQUOTE>

<p>Ez da baldintzarik ez dagoela, baldintzak existitzen direla Euskal Herrian agerian geratu baita, edo existitzen zirela behintzat. Orain lorpen horiei eusteko borrokan ari zarete; izan ere, horiek lorpenak izan dira, ez dohainik emandako eskumenak.</p>

<p>Gure abiapuntua desberdina da. Gurean ezker tradizionala deiturikoaren azpi­jokoa eta traizioa gertatu ziren. Oso mugimendu gaztea ginen eta ordurako ez genuen nahikoa indar metatu, egoerari au­rre egin behar zitzaionean aurre egin genion, erregimenaren erreformaren eta horrek praktikan eskatzen zuenaren salaketa argi utzi genuen, gure gainera bota ziren eta isolatu, egin gintuzten.</p>

<p>Horren guztiaren adibide garbi bat amnistia da. Amnistiarekin militante euskaldun guztiak irten ziren kalera, baita hain­bat buruzagi carrillista ere, eta gu espetxean sartu gintuzten. Horrek lan legala egiteko bidea okertu zigun. Zokoratu egin gintuzten, espetxean sar